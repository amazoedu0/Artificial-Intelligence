
 - [6] - 
دے ولولہ شوق جسے لذت پرواز

دے ولولہ شوق جسے لذت پرواز
کر سکتا ہے وہ ذرہ مہ و مہر کو تاراج
مشکل نہیں یاران چمن ! معرکہ باز
پر سوز اگر ہو نفس سینہ دراج
ناوک ہے مسلماں، ہدف اس کا ہے ثریا
ہے سر سرا پردہ جاں نکتہ معراج
تو معنی و النجم، نہ سمجھا تو عجب کیا
ہے تیرا مد و جزر ابھی چاند کا محتاج
تشریح
دے ولولہ شوق جسے لذت پرواز
کر سکتا ہے وہ ذرہ مہ و مہر کو تاراج
اگر کسی مسلمان میں عشقِ رسولؐ کا جذبہ پیدا ہو جائے۔ تو وہ اس جذبہ کی بدولت دنیا میں انقلاب پیدا کر سکتا ہے۔ اور حیرت انگیز کارنامے انجام دے سکتا ہے۔
مشکل نہیں یاران چمن ! معرکہ باز
پر سوز اگر ہو نفس سینہ دراج
اے مسلمانو! مانا کہ تم کمزور ہو، لیکن اگر تمھارے سینے میں عشقِ رسولؐ کا سوز پیدا ہو جائے تو تم مضبوط اور طاقتور دشمن کو مغلوب کر سکتے ہو۔
ناوک ہے مسلماں، ہدف اس کا ہے ثریا
ہے سر سرا پردہ جاں نکتہ معراج
علامہ صاحب فرماتے ہیں کہ میں نے معراجِ نبویؐ کے واقعہ سے یہ سبق اخذ کیا ہے کہ اگر مسلمان کے دل میں محبّتِ رسولؐ اور محبّتِ الہٰی کا جذبہ ہو تو وہ عناصرِ کائنات پر حکمران ہو سکتا ہے۔
تو معنی و النجم، نہ سمجھا تو عجب کیا
ہے تیرا مد و جزر ابھی چاند کا محتاج
لیکن اے مسلمان! ابھی تک تیرا مد و جزر چاند کا محتاج ہے، یعنی ابھی تک تو اربعہ عناصر کی قید میں ہے۔ اور زندگی کے ہر شعبہ میں مادی اسباب کا محتاج ہے۔ تو نے ابھی تک اپنی خودی کو نہیں پہچانا۔ تو نے عشقِ رسولؐ کی بدولت ابھی تک اپنی روحانی قوّتوں کو مرتبہ کمال تک نہیں پہچایا۔ اس لیے، اگر یہ بات تیری سمجھ میں نہیں آتی کہ سرورِ دو عالمؐ اس جسم کے ساتھ کس طرح آسمان پر تشریف لے گئے ، تو مجھے اس پر مطلق حیرت نہیں۔
اگلا صفحہ

