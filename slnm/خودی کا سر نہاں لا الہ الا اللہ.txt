
 - [5] - 
خودی کا سر نہاں لا الہ الا اللہ

خودی کا سر نہاں لا الہ الا اللہ
خودی ہے تیغ، فساں لا الہ الا اللہ
یہ دور اپنے براہیم کی تلاش میں ہے
صنم کدہ ہے جہاں، لا الہ الا اللہ
کیا ہے تو نے متاع غرور کا سودا
فریب سود و زیاں، لا الہ الا اللہ
یہ مال و دولت دنیا، یہ رشتہ و پیوند
بتان وہم و گماں، لا الہ الا اللہ
خرد ہوئی ہے زمان و مکاں کی زناری
نہ ہے زماں نہ مکاں، لا الہ الا اللہ
یہ نغمہ فصل گل و لالہ کا نہیں پابند
بہار ہو کہ خزاں، لا الہ الا اللہ
اگرچہ بُت ہیں جماعت کی آستینوں میں
مجھے ہے حکمِ اذاں لَا اِلٰہَ اِلَّا اَللّٰہ
تشریح
خودی کا سِرّ نہاں لَا اِلٰہَ اِلَّا اَللّٰہ
خودی ہے تیغ فساں لَا اِلٰہَ اِلَّا اَللّٰہ
انسانی خودی کی ترقی اور ارتقائے کامل اس بات پر موقوف ہے کہ انسان کلمۂ توحید پر اس طرح ایمان لائے کہ اللّٰہ تعالٰی کے سوا نہ کسی کو اپنا معبود قرار دے، نہ مقصود اور نہ مطلوب۔ اس کا جینا اور مرنا صرف اللّٰہ کے لیے ہو۔ اور یہ کیفیّت اس وقت تک پیدا نہیں ہو سکتی جب تک اللّٰہ تعالٰی سے شدید محبت نہ ہو۔ یعنی اللّٰہ پاک کی وحدانیّت میں فنا ہونے سے خودی کی مخفی قوتیں آشکار ہو جاتی ہیں اور انسان اپنے مرتبہ کمال کو پہنچ جاتا ہے۔
یہ دور اپنے براہیم کی تلاش میں ہے
صنم کدہ ہے جہاں لَا اِلٰہَ اِلَّا اَللّٰہ
جس طرح حضرت ابراہیمؑ کے زمانہ میں نمرود نے خدائی کا دعویٰ کیا تھا اور اللّٰہ کے بندوں کو اپنی پرستش پر مجبور کیا تھا اور حضرت ابراہیمؑ نے اس کا خاتمہ کیا تھا۔ اسی طرح موجودہ زمانہ میں کئی نمرود پیدا ہو گئے ہیں۔ جو خدائی کا دعویٰ کر کے اللّٰہ کے بندوں کو گمراہ کر رہے ہیں۔ اس لئے موجودہ زمانہ بھی اس بات کا تقاضا کرتا ہے کہ کوئی ایسا اللّٰہ کا بندہ ہو جو عصرِ حاضر کے بتوں کو پاش پاش کر دے۔ حقیقتِ حال یہ ہے کہ دنیا صنم کدہ ہے۔ اور پرستش اور اطاعت کے لائق صرف اللّٰہ پاک کی ذات ہے۔
کیا ہے تو نے متاعِ غرور کا سودا
فریبِ سود و زیاں لَا اِلٰہَ اِلَّا اَللّٰہ
اے مسلمان اگر تو نے اِس فانی دنیا سے دل لگایا تو بلا شبہ تو نے متاعِ غرور کا سودا کیا ہے۔ اقبالؒ نے یہاں دنیا کی زندگی کو قرآنی تعلیم کے مطابق متاعِ غرور یعنی دھوکہ کی پونجی قرار دیا ہے۔ جیسا کہ اللّٰہ تعالٰی نے قرآن مجید میں ارشاد فرمایا ( وماالحیٰوۃالدنیا الا متاع الغرور ) نہیں ہے دنیا کی زندگی مگر دھوکہ کی پونجی۔
یہ مال و دولتِ دنیا یہ رشتہ و پیوند
بتانِ وہم و گماں لَا اِلٰہَ اِلَّا اَللّٰہ
مال و دولت، بیوی بچے، رشتہ دار اور مادی سامانِ آرائش، جِن کے لئے تو اللہ اور اُس کے احکامات سے روگردانی کرتا ہے۔ یہ سب بے حقیقت اور فانی چیزیں ہیں۔ یہ سب تیرے وہم و گمان کے تراشے ہوئے بُت ہیں۔ حقیقت یہ ہے کہ اللہ پاک کے سوا نہ تو کوئی معبود ہو سکتا ہے، نہ مطلوب نہ مقصود۔ اور صرف وہی اِس لائق ہے کہ اُس سے محبت کی جائے اور اُسے مقصودِ زندگی بنایا جائے۔
خرد ہوئی ہے زمان و مکاں کی زنّاری
نہ ہے زمان و مکاں لَا اِلٰہَ اِلَّا اَللّٰہ
روح کی ماہیت عقل انسانی کی دسترس سے بالا تر ہے۔ اور زمان و مکان کا تصوّر روح یا حیات سے وابستہ ہے۔ یعنی زمانہ موقوف ہے حیاتِ انسانی پر اور حیات منحصر ہے ذاتِ باری کے فیضان پر یا اُس کی صفتِ ربوبیت کی تجلی پر۔
 تو اقبال کہتے ہیں کہ دراصل نہ زمان ہے نہ مکان، صرف اللّٰہ ہی موجود ہے۔ اور یہ دنیا اور اس کے مظاہر، یعنی زمان و مکان سب ظلّی وجود رکھتے ہیں۔ ان کا حقیقی وجود موجود نہیں، یہ سب اس کے سہارے سے موجود ہیں۔
یہ نغمہ فصلِ گل و لالہ کا نہیں پابند
بہار ہو کہ خزاں لَا اِلٰہَ اِلَّا اَللّٰہ
لَا اِلٰہَ اِلَّا اَللّٰہ ایک ایسی حقیقت ثابتہ ہے کہ ہر وقت اور ہر حال میں روح کو تسکین بخشتا ہے۔ لَا اِلٰہَ اِلَّا اَللّٰہ کا نغمہ ایسا دلپذیر ہے کہ بہار ہو یا خزاں، ہر موسم میں دل کو بھاتا ہے۔ یعنی اللّٰہ پاک کی وحدانیت زندگی کی ہر حالت میں انسان کو روحانی سکون اور تسکین عطا کرتی ہے۔
اگرچہ بُت ہیں جماعت کی آستینوں میں
مجھے ہے حکمِ اذاں لَا اِلٰہَ اِلَّا اَللّٰہ
اگرچہ مسلمانوں کے دل و دماغ میں مختلف اقسام کے بُت پوشیدہ ہیں، اور توحید کی حقیقت سے بیگانہ ہو چکے ہیں۔ لیکن میں تو بہرحال اسلام کا پیغام دنیا و سناؤں گا۔ کہ اللہ کے سوا کوئی معبود یا حاکم نہیں ہے۔
اگلا صفحہ

