
 - [10] - 
اگر کج رو ہیں انجم، آسماں تیرا ہے یا میرا

اگر کج رو ہیں انجم، آسماں تیرا ہے یا میرا
مجھے فکر جہاں کیوں ہو، جہاں تیرا ہے یا میرا؟
اگر ہنگامہ ہائے شوق سے ہے لامکاں خالی
خطا کس کی ہے یا رب لامکاں تیرا ہے یا میرا؟
اسے صبح ازل انکار کی جرات ہوئی کیونکر
مجھے معلوم کیا، وہ راز داں تیرا ہے یا میرا؟
محمد بھی ترا، جبریل بھی، قرآن بھی تیرا
مگر یہ حرف شیریں ترجماں تیرا ہے یا میرا؟
اسی کوکب کی تابانی سے ہے تیرا جہاں روشن
زوال آدم خاکی زیاں تیرا ہے یا میرا؟
تشریح
اگر کج رو ہیں انجم، آسماں تیرا ہے یا میرا
مجھے فکر جہاں کیوں ہو، جہاں تیرا ہے یا میرا؟
بظاہر تو اس غزل میں تیرا ہے یا میرا؟ کی تکرار ہے لیکن دراصل اقبال نے ہمیں اس پردہ میں تسلیم و رضا کا درس دیا ہے اور یہ درس دوسرے لفظوں میں حمدِ الہی ہے۔
اقبال کہتے ہیں کہ اے اللہ! اگرچہ اس میں شک نہیں کہ ستارے ٹیڑے ہیں یعنی دنیا کے اکثر لوگ تیری مرضی پر نہیں چلتے یعنی صراطِ مستقیم پر چلنے کی بجائے شیطانی راستوں پر چل رہے ہیں لیکن مجھ کو اس بات پر اعتراض کا کوئی حق نہیں پہنچتا کہ تو نے یہ دنیا اس طرح کیوں بنائی ہے کہ یہاں ہر طرف فسق و فجور کی گرم بازاری ہے اور نیکو کاروں کی کہیں قدر و منزلت نہیں ہے۔ یہ جہاں تیرا پیدا کردہ ہے میرا پیدا کردہ نہیں اس لیے میں تیری مشیت کے سامنے سر تسلیم خم کرتا ہوں۔
اگر ہنگامہ ہائے شوق سے ہے لامکاں خالی
خطا کس کی ہے یا رب لامکاں تیرا ہے یا میرا؟
علامہ اقبال ہمیں اس حقیقت سے آگاہ کر رہیں ہیں کہ یہ اللہ تعالی کی مشیعت ہے کہ اس نے لامکاں کو ہنگامہ ہائے شوق سے خالی رکھا ہے اور فرشتوں کی بجائے انسان کو اپنی محبت کی دولت عطا کی ہے اور اسی لیے انسان کو فرشتوں پر فضیلت حاصل ہے۔
مقامِ شوق ترے قدسیوں کے بس کا نہیں
انہی کا کام ہے یہ جن کے حوصلے ہیں زیاد
اسے صبح ازل انکار کی جرات ہوئی کیونکر
مجھے معلوم کیا، وہ راز داں تیرا ہے یا میرا؟
صبح ازل جب تو نے یہ کائنات تخلیق کی تو ابلیس نے تیرا حکم ماننے سے انکار کیوں کیا، اسے ایسی جرأت کیوں کر ملی؟ مجھے تو اس صورتِ حال کی کچھ خبر نہیں، اس لیے کہ وہ تو تیرا رازداں ہے میرا تو نہیں یعنی اس انکار کی مصلحت بھی تیری ذاتِ اقدس ہی جانتی ہے۔
محمد بھی ترا، جبریل بھی، قرآن بھی تیرا
مگر یہ حرف شیریں ترجماں تیرا ہے یا میرا؟
اے خدا! حضور پاکﷺ حضرت جبرائیل اور قرآنِ حکیم یہ تینوں تیرے ترجمان ہیں یعنی تیرے مرضی اہلِ دنیا پر ظاہر کرتے ہیں اور تیری مرضی وہ شریعت و دستورِ زندگی ہے جو تو نے قرآنِ حکیم کی صورت میں سرکارِ دو عالم  کے واسطہ سے بنی آدم کے لیے نازل فرمائی۔ لیکن یہ حرفِ شیریں یعنی یہ جذبہِ عشق و محبت جو انسان کے قلب میں موجزن ہے یہ بھی تو تیرا ہی ترجمان ہے۔
اسی کوکب کی تابانی سے ہے تیرا جہاں روشن
زوال آدم خاکی زیاں تیرا ہے یا میرا؟
اے خدا تیری یہ دنیا آدم ہی کے دم سے آباد ہے اور اسی کے جزبہ عشق کی بدولت اس میں خوبصورتی اور رونق ہے اگر جزبہ عشق ختم ہو جائے تو آدم ختم ہو جائے گا اور زوال آدم خاکی میرا زیاں نہیں ہے۔
اگلا صفحہ

