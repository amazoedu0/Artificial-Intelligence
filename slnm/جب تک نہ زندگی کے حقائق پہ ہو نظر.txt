
 - [1] - 
جب تک نہ زندگی کے حقائق پہ ہو نظر

جب تک نہ زندگی کے حقائق پہ ہو نظر
تیرا زجاج ہو نہ سکے گا حریفِ سنگ
یہ زورِ دست و ضربتِ کاری کا ہے مقام
میدانِ جنگ میں نہ طلب کر نوائے چنگ
خونِ دل و جگر ہے سرمایہ حیات
فطرت لہو ترنگ ہے غافل! نہ جل ترنگ
تشریح
جب تک نہ زندگی کے حقائق پہ ہو نظر
تیرا زجاج ہو نہ سکے گا حریفِ سنگ
جب تک تجھے زندگی کی حقیقتوں سے آگاہی حاصل نہ ہو۔ تیرا زجاج (شیشہ)  پتھر سے ٹکرانے کی صلاحیت نہیں رکھتا۔
علامہ صاحب نصیحت کرتے ہوئے فرماتے ہیں کہ زندگی کے حقائق کو ہر وقت پیشِ نظر رکھو۔  اگر انسان فطرت کے اٹل قوانین کو مدِ نظر نہیں رکھے گا ۔ تو کشمکشِ حیات میں کبھی کامیاب نہیں ہو سکتا۔
یہ زورِ دست و ضربتِ کاری کا ہے مقام
میدانِ جنگ میں نہ طلب کر نوائے چنگ
اے  مسلمان! یہ دنیا عیش و آرام کی جگہ نہیں ہے۔ بلکہ زورِ بازو اور ضربتِ کاری کا مقام ہے۔ یہ دنیا بساطِ رقص و سرور نہیں بلکہ جدل و پیکار کا ایک لا متناہی سلسلہ ہے۔ جو قومیں سکون کی متلاشی ہیں وہ ترقی نہیں کر سکتیں۔ کیونکہ سکون کا لفظ فطرت کی لغت میں کہیں مذکور نہیں ہے۔ ایک اور جگہ پر علامہ صاحب فرماتے ہیں
سکوں محال ہے قدرت کے کارخانہ میں
ثبات ایک تغیر کو ہے زمانہ میں
یعنی یہ دنیا سکون کے لیے نہیں بنائی گئی۔ یہاں تو ہر وقت جدوجہد درکا ہے۔
فریبِ نظر ہے سکون و ثبات
تڑپتا ہے ہر زرّہ کائنات
فطرت کا قانون سکون نہیں ہے۔ بلکہ تغیر اور انقلاب ہے، یعنی حرکت ، اور حرکت کے تسلسل کا نام جدّوجہد ہے اور یہی مسلمان کی زندگی کی شناخت ہے
نشاں یہی ہے زمانے میں زندہ قوموں کا
کہ صبح و شام بدلتی ہیں ان کی تقدیریں
خونِ دل و جگر ہے سرمایہ حیات
فطرت لہو ترنگ ہے غافل! نہ جل ترنگ
زندگی کا سرمایہ، دل اور جگر کے خون سے پیدا ہوتا ہے۔ مطلب زندگی میں ان کو فروغ حاصل ہوتا ہے جس میں بہادری ، جوانمردی، جفاکشی اور محنت و مشقت کی خصوصیتیں موجود ہوں۔ اے غافل! فطرت جل ترنگ سے نہیں، لہو ترنگ سے کام لیتی ہے۔
جل ترنگ ایک باجہ کا نام ہے۔ جس میں آٹھ دس پیالیاں یا گلاس ہوتے ہیں۔  جن میں مختلف مقدار میں پانی بھر کر نیم دائرہ کی شکل میں سامنے رکھ لیتے ہیں اور لکڑی کے ٹکڑے سے پانی سے آوازیں پیدا کرتے ہیں۔
علامہ اقبال فرماتے ہیں کہ فطرت، جل ترنگ نہیں ہے۔ یعنی پانی سے نہیں کھیلتی۔ مطلب عیش و عشرت اور نغمہ سرود کا نام نہیں بلکہ لہو ترنگ ہے۔ یعنی خون سے کھیلتی ہے۔ بالفاظ دیگر، جدّوجہد ومقابلہ اور پیکار کا نام ہے۔ یاد رکھو! دنیا میں وہی قومیں بر سرِ اقتدار آتی ہیں جو ہر وقت مصروفِ جدّوجہد رہتی ہیں۔
اگلا صفحہ

