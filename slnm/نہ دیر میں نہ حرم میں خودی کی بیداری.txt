
 - [2] - 
نہ دیر میں نہ حرم میں خودی کی بیداری

نہ دیر میں  نہ حرم میں خودی کی بیداری
کہ خاوراں میں ہے قوموں کی روح کی تریاکی
اگر نہ سہل ہوں تجھ پہ زمیں کے ہنگامے
بُری ہے مستئ اندیشہ ہائے افلاکی
تری نجات غمِ مرگ سے نہیں ممکن
کہ تو خودی کو سمجھتا ہے پیکرِ خاکی
زمانہ اپنے حوادث چھپا نہیں سکتا
ترا حجاب ہے قلب و نظر کی ناپاکی
عطا ہوا خس و خاشاکِ ایشیا مجھ کو
کہ میرے شعلے میں ہے سر کشی و بے باکی
تشریح
نہ دیر میں  نہ حرم میں خودی کی بیداری
کہ خاوراں میں ہے قوموں کی روح کی تریاکی
مسلم و غیر مسلم دونوں اپنی خودی سے غافل ہیں۔ اور اس کی وجہ یہ ہے کہ ان کی روح خوابیدہ ہے۔ خودی کی بیداری کے لیے ہوش شرط ہے لیکن جو شخص یا قوم افیون کے نشہ یعنی مادیّت پرستی میں مست ہو پھر ان کی خودی کیسے بیدار ہو سکتی ہے؟
اگر نہ سہل ہوں تجھ پہ زمیں کے ہنگامے
بُری ہے مستئ اندیشہ ہائے افلاکی
جو قوم کشمکشِ حیات میں مبتلا ہو اور چاروں طرف سے آفات میں محصور ہو، اس کو لازم ہے کہ پہلے ان سے نجات حاصل کرے۔ اگر وہ قوم غلامی کی زنجیروں کو توڑنے کے بجاۓ فلسفہ اور منطق کے مسائل میں منہمک رہے۔ تو یہ انہماک اس کے حق میں مضر ہے۔
تری نجات غمِ مرگ سے نہیں ممکن
کہ تو خودی کو سمجھتا ہے پیکرِ خاکی
اگر تو اپنی نادانی سے خودی کو پیکرِ خاکی یعنی مادی شئے سمجھتا ہے تو پھر تو موت کے غم سے نجات نہیں پا سکتا۔ یعنی اگر کوئی اپنی جہالت کی وجہ سے یہ سمجھتا ہے کہ روح بھی جسم کی طرح فانی ہے، اور مرنے کے ساتھ ساتھ زندگی ختم ہو جائے گی تو وہ شخص بلا شبہ موت کے تصّور سے خوفزدہ رہے گا۔ لیکن اگر وہ یہ سمجھتا ہے کہ میری خودی موت کے بعد بھی باقی رہے گی تو پھر اسے موت کا کوئی ڈر نہ ہو گا۔
زمانہ اپنے حوادث چھپا نہیں سکتا
ترا حجاب ہے قلب و نظر کی ناپاکی
زمانہ ایک کھلی ہوئی کتاب کی طرح ہے۔ جسے ہر صاحبِ بصیرت پڑھ سکتا ہے۔ لیکن اگر تو اسباب اور نتائج کو نہیں دیکھ سکتا تو اس کا سبب یہ ہے کہ تیرا دل اور تیری نظر دونوں ناپاک ہیں۔ اور یہ ناپاکی تیرے حق میں حجاب بن گئی ہے۔
عطا ہوا خس و خاشاکِ ایشیا مجھ کو
کہ میرے شعلے میں ہے سر کشی و بے باکی
میرے کلام میں اَللّٰہ پاک نے بڑی تاثیر بخش دی ہے۔ اور یہ اس لیے ہے تا کہ میں اپنے کلام سے اہلِ ایشیا کو بیدار کر دوں۔
اگلا صفحہ

