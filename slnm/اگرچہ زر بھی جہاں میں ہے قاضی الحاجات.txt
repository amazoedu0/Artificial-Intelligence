
 - [7] - 
اگرچہ زر بھی جہاں میں ہے قاضی الحاجات

اگرچہ زر بھی جہاں میں ہے قاضی الحاجات
جو فقر سے ہے میسر، تو نگری سے نہیں
اگر جواں ہوں میری قوم کے جسور و غیور
قلندری میری کچھ کم سکندری سے نہیں
سبب کچھ اور ہے، تو جس کو خود سمجھتا ہے 
زوال بندہ مومن کا بے زری سے نہیں
اگر جہاں میں میرا جوہر آشکار ہوا 
قلندری سے ہوا ہے، تو نگری سے نہیں
تشریح
اگرچہ زر بھی جہاں میں ہے قاضی الحاجات
جو فقر سے ہے میسر، تو نگری سے نہیں
اگرچہ دولت بھی اس دنیا میں ہماری ضرورتوں کو پورا کر سکتی ہے۔ لیکن جو عزّت اور وجاہت ایک انسان کو شانِ فقر سے حاصل ہو سکتی ہے وہ دولت سے حاصل نہیں ہو سکتی۔
اگر جواں ہوں میری قوم کے جسور و غیور
قلندری میری کچھ کم سکندری سے نہیں
اگر مسلمان نوجوان اپنے اندر بہادری اور غیرت کا جذبہ پیدا کر لیں تو قوم مفلسی کے باوجود دنیا میں سکندری یعنی حکمرانی کر سکتی ہے۔ حکومت کے لیے دراصل دولت اور کثرتِ افراد درکار نہیں، بلکہ جسارت، حوصلہ، بے جگری اور غیرتِ دینی درکار ہے۔
سبب کچھ اور ہے، تو جس کو خود سمجھتا ہے 
زوال بندہ مومن کا بے زری سے نہیں
اگر دنیا میں مسلمانوں کا زوال ہوا تو وہ بے زری سے نہیں ہوا، بلکہ اس کا سبب کچھ اور ہے، جس کو تو سمجھتا ہے یعنی اسلامی احکامات و روایات سے انحراف۔
اگر جہاں میں میرا جوہر آشکار ہوا 
قلندری سے ہوا ہے، تو نگری سے نہیں
اگر دنیا میں میری عزّت ہوئی یا میرا جوہر نمایاں ہوا، تو یہ شرف مجھے تونگری سے حاصل نہیں ہوا۔ مجھے جتنی بھی عزّت ملی وہ فقر کی بدولت ملی۔
اگلا صفحہ

